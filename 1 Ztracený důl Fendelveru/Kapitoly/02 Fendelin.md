# Část 2: Fendelin

Pohraniční město [[Fendelin]] je postaveno na troskách mnohem
staršího sídla. Před mnoha staletími byl starý Fendelin
rušné lidské městečko, jehož obyvatelé byli pevně spojeni
s trpaslíky a gnómy Fendelverského paktu. Nicméně ta samá
horda orků, která vyrabovala doly v jeskyni Hromových ozvěn,
srovnala se zemí i Fendelin, který pak zůstal na dlouhou
dobu opuštěn.

Během posledních tří nebo čtyř let sem přišli houževnatí
osadníci z [[Letohrad]]u a Hlubiny a na zvětralých základech
vystavěli město nové. V místě starého Fendelinu vyrostla
rušná osada, která je nyní domovem sedláků, dřevorubců,
obchodníků s kožešinami a zlatokopů přilákaných sem zvěstmi
o zlatě a platině na úpatí Mečových hor. Bohužel sem
s nimi přišli také lapkové a jiná verbež, které velmi vyhovuje,
že osada nad sebou nemá žádného vládce, který by měl dost
sil je vyhnat. Gang zvaný [[Rudocejši]] ovládá Fendelin už dva
měsíce. Pod vedením tajemného a nebezpečného Sklivce šikanuje
a vydírá celé město.

Když postavy dorazí do Fendelinu, přečti:
> Hrbolatá cesta se vynoří ze zalesněných kopců a vy poprvé
> zahlénete Fendelin. Osada sestává ze čtyřiceti nebo
> padesáti jednoduchých srubů, některých s kamennými základy.
> Staré ruiny – svalené kamenné zdi porostlé trním
> a břečťanem – obklopují novější domy a obchody. Je znát,
> že před staletími muselo být tohle město daleko větší.
> Většina nových domů je postavena podél bahnité hlavní
> ulice, která pozvolna stoupá k troskám panského domu
> na nedalekém kopci.
> Když se přiblížíte, spatříte děti hrající si na palouku
> a občany věnující se svým denním povinnostem. Když projíždíte,
> spousta z nich se po vás ohlédne, ale pak se zase
> vrátí ke své práci.

Cestuje-li s družinou Sildar Zimohrad, dodej:
> Sildarovo napětí se konečně u volnilo.
> „Přátelé,“ povídá, „pojďme si zajistit ubytování. Místní
> hostinec prý nemá jedinou chybu .“

Sildar plánuje odpočinout si v hostinci [[U Kameníka]] a pak
se porozhlédnout po Fendelinu, aby našel stopy po zmizelém
kouzelníkovi Jarnu Albrekovi. Když jeho vyšetřování skončí
po nějaké době nezdarem, zařídí si schůzku se zdejším starostou
Herbertem Vestičkou (viz oddíl „Radnice“).

Během této části dobrodružství mohou postavy navštívit
různá místa Fendelinu a pohovořit s místními CP (viz oddíl
„Popis města“). Osada je dost malá, aby se dala projít
z jednoho konce na druhý během několika minut. Nicméně
postavy dorazí k večeru a nestihnou se pořádně podívat
na víc než jedno, dvě místa, než bude čas vyhledat nocleh.

Některá místa, která by postavy navštívit měly, zahrnují:
- [[Bartenův proviant]]. Pokud mají postavy náklad ze zápletky „Sejdeme se ve Fendelinu,“ měly by jej doručit do tohoto obchodu.

- [[Lví štít]]. Pokud postavy získaly zpět uloupené zboží z Rokliské skrýše, mohly by jej chtít vrátit právoplatným majitelům.

- [[Hostinec U Kameníka]]. Pokud s sebou postavy mají Sildara Zimohrada, rytíř navrhne ubytovat se v tomto hostinci. Pokud se postavy nějak jinak shánějí po místě vhodném ke stravování a nocování, zjistí, že hostinec je jednou z nejlepších možností.

## Střetnutí ve Fendelinu


Když postavy zkoumají Fendelin, nemusíš se zabývat časem,
který na tom kterém místě stráví. Místo toho si představ,
že režíruješ starý westernový film. Tvým cílem je sestavit řadu
scén, během kterých postavy přijdou do obchodu či hospody
a setkají se s místními lidmi. Jednáním s těmito CP se postavy
dozvědí, co tyto CP potřebují nebo jaké informace chtějí
sdílet. Pak mohou přejít na další místo. Tyto scény tvoří řadu
nebojových střetnutí a odehrávají se v rámci několika dnů
herního času.

Na začátku se postav zeptej, kam chtějí jít a co tam míní
dělat. Například jim můžeš říct: „Je tu hostinec, radnice, kaplička,
různé obchody a řemeslné dílny. Kam chcete jít?“ Když
si hráči vyberou místo, podívej se na jeho popis, představ tamější
CP a zahaj jednání.

**Hostinec U Kameníka**. Pokud si hráči nejsou jisti, co by
jejich postavy měly dělat, postrč je, aby začaly hostincem. Tamější
CP jsou „ukazetelé,“ kteří postavy nasměrují k různým
příležitostem k dobrodružení a zajímavým drbům, které
lze potkat na různých místech města. Návštěvou hostince
se postavy dozvědí, jaká další místa navštívit.

**Rudocejští raubíři**. Dřív nebo později narazí postavy
na darebáky, v jejichž područí se osada nachází. Je jen
na tobě, kdy je necháš se zjevit. Poté, co postavy navštíví několik
míst a promluví si s obyvateli, se mohou rozhodnout
Rudocejchy samy vyhledat. Pokud tak učiní, zahaj střetnutí
„Rudocejši.“ Pokud se neosmělí postavy, můžou si naopak
Rudocejši najít je, a to kdykoli se ti zlíbí.

**Hledání Rokliského hradu**. Postavy mohou chtít hledat
Rokliský hrad, aby zachránily Gundrena Skálohleda. Většina
místních má plné ruce práce s Rudocejchy a nikdo neví, kde
by hrad mohl ležet. Kelyna Olšová, Sildar Zimohrad a Halina
Trnistá mohou postavám navrhnout, kde najít někoho lépe
obeznámeného.

## Důležité CP

Zde je rychlý přehled důležitých CP ve Fendelinu a jejich role
v dobrodružství.

| Jméno            | Stručný popis                                                                                  |
| ---------------- | ---------------------------------------------------------------------------------------------- |
| Toby Kameník     | Hostinský                                                                                      |
| Elmar Barten     | Majitel obchodu; dluží družině peníze,<br>pokud používáš zápletku „Sejdeme se ve<br>Fendelinu“ |
| Daran Vavřinec   | Člen Řádu rukavice, má pro družinu úkol                                                        |
| Lina Šedivá      | Majitelka obchodu, nabídne družině odměnu<br>za navrácení uloupeného zboží                     |
| Halina Trnistá   | Členka Zentarimu, má pro postavy úkol.                                                         |
| Kelyna Olšová    | Ochotná hobití selka, jejíž mladší<br>syn Kapřík zná tajný vchod do jeskyně<br>Rudocejchů      |
| Sestra Garaela   | Elfí Tymořina kněžka a agentka Harfeníků<br>s úkolem pro družinu                               |
| Herbert Vestička | Starosta osady, má pro družinu úkol                                                            |
| Sildar Zimohrad  | Člen Panské jednoty, má pro družinu úkoly                                                      |

## Popis města

Fendelin je malý, proto mohou postavy navštívit hned několik
míst a CP během jednoho dne. Pokud se rozhodnou rozdělit,
stihnou toho víc, ale budeš se muset věnovat každému hráči
či skupince zvlášť. Rozdělení družiny navíc může učinit střetnutí
„Rudocejští raubíři“ mnohem nebezpečnějším.
Následující oddíly detailně popisují nejdůležitější místa
v osadě.

### Hostinec U Kameníka

> Uprostřed osady stojí velký, zánovní hostinec z kamene
> a hrubě otesaných trámů. Lokál je plný místních, kteří
> si vás zvědavě prohlížejí přes korbele s pivem.

Tento skromný hostinec má k pronájmu šest pokojů (jeden
z nich si zabere Sildar Zimohrad). Pokud se zde postavy
ubytují, vyhledej si v příručce ceník „Jídlo, pití a ubytování.“
(Postavy mohou místo toho stanovat vně osady, nebo mohou
přemluvit sedláky jako jsou Daran Vavřinec nebo Kelyna Olšová,
aby je nechali přespat na seníku.)

Výčepním je malý a bodrý člověk jménem Toby Kameník.
Pochází z městečka Trojkance na východ odtud. Přišel
do Fendelinu jako zlatokop, ale brzy si uvědomil, že toho
ví víc o vedení hospody než o hledání zlata. Nové město
mu poskytlo bohatou příležitost se podle toho zařídit. Toby
je roztrpčen řáděním Rudocejchů a tím, že s tím starosta Herbert
Vestička nic nedělá. Nicméně se nesnaží rozdmýchávat
půtky, aby to neodnesla jeho žena a děti.

**Klepy**. Trocha času stráveného mezi místními v lokále
může postavám poskytnout vodítka, která se vyplatí sledovat.

Mezi CP v hostinci a klepy, které vyprávějí, patří:

- Nárt, starý sedlák: „Sestra Garaela, co bdí nad Kaplí štěstí,
se nedávno vytratila na několik dní z města. Vrátila
se zraněná a unavená“ (viz oddíl „Kaple štěstí.“).

- Elsa, upovídaná servírka: „Daran Vavřinec, co mu patří
sad, je bývalý dobrodruh“ (viz oddíl „Vavřincův sad“).

- Lanař, horník: „Na východním konci Trojkanecké stezky
někdo viděl orky. Starosta hledá někoho, kdo by je vyhnal“
(viz oddíl „Radnice“).

- Lena, žena hospodského: „Tom Dendrit, místní truhlář,
se před desetidnem dostal do křížku s Rudocejchy, když
procházeli kolem dílny a zírali na jeho ženu. Ti zlosyni
ho zamordovali, několik lidí to vidělo. Odvlekli jeho tělo
a teď zmizela i jeho žena a děti.“ (Lena ani nikdo z osadníků
neví, že Rudocejši odvlekli Tomovu rodinu do své tajné
skrýše.)

- Cvrček, Tobyho malý syn: „Kapřík, syn paní Olšové, povídal,
že našel tajný vchod do Rudocejšské skrýše. Prý
ho málem chytili!“ (viz oddíl „Olšový statek“).

- Frída, přadlena: „Rudocejši otravují každý podnik v osadě,
kromě Hornické směnárny. Nechtějí se dostat do křížku
s Halinou Trnistou, která ho vede“ (viz oddíl „Hornická
směnárna“).

Tato vodítka by měla postavy postrčit k dobrodružstvím
v okolí města. Kdokoli navíc může postavám sdělit, že Rudocejši
jsou štamgasty výčepny U Spícího obra na východním
konci města – a že jsou to darebáci.

### Bartenův proviant

Bartenův obchod je ve Fendelinu největší. Na skladě
má většinu obyčejného zboží, včetně batohů, dek, provazů
a cestovních zásob. Otevřeno je od úsvitu do soumraku. Barten
neprodává zbraně ani zbroje, ale postavy zde mohou nakoupit
libovolnou jinou výstroj s výjimkou věcí o ceně 25 zl
a víc (ceník viz „Tabulka výbavy dobrodruhů“ v příručce). Postavy,
které potřebují výzbroj, jsou odkázány ke Lvímu štítu.
Majitel je Elmar Barten, štíhlý, plešatějící padesátník
s uhlazenými způsoby. Zaměstnává dva učně (Andyho a Kopřivku),
kteří pomáhají nakládat a vykládat povozy a v Bartenově
nepřítomnosti obsluhují zákazníky.

**Doručení zásob**. Pokud postavy začaly zápletkou „Sejdeme
se ve Fendelinu,“ mají příkaz předat Bartenovi povoz
se zbožím a on za to každé vyplatí 10 zl. Pokud mu řeknou
o Gundrenově zajetí, posmutní a povzbuzuje družinu, aby
jej našla a zachránila. Považuje Gundrena za přítele a byl
nadšen zvěstmi o znovuobjevení ztraceného dolu Fendelverského
paktu v nedalekých kopcích. Pokud se družina o dole
ještě nedozvěděla od Sildara Zimohrada, postavě, která
uspěje v hodu na Inteligenci (Historie) se SO 15, můžeš shrnout
informace z prvních dvou odstavců oddílu „Podklady“
na začátku tohoto dobrodružství.

Barten se také zmíní o tom, že zbylí dva bratři Skálohledi,
Nundro a Tarden, táboří někde vně osady. Neviděl je už desetiden
a je přesvědčen, že se objeví „co nevidět,“ aby doplnili
zásoby. Netuší, že Tarden je mrtev a Nundro uvězněn v dole
(viz část 4, „Jeskyně Hromových ozvěn“).

**Bartenovy novinky**. Pokud se postavy Bartena zeptají
na obchody, poví jim, že kvůli Rudocejchům váznou téměř
každému. Pokud se postavy tváří, že by s tím něco udělaly,
poví jim, že Rudocejši často navštěvují výčep U Spícího obra.

### Vavřincův sad

Daran Vavřinec je vysloužilý dobrodruh žijící v útulné chaloupce
v jabloňovém sadu. Stříbrovlasý, více než století starý,
ale stále čilý půlelf sloužil dlouhé roky jako vojevůdce a kurýr
ve vzdálených jihovýchodních zemích Dračího pobřeží.
Po službě se vrátil do Letohradského regionu, svého rodiště.

Daran je členem Řádu rukavice, oddané a bdělé skupině
ochraňující slabé před útlakem padouchů. Řád je vždy připraven
potlačit zlo, podpořit spravedlnost a potrestat každého,
kdo chce ublížit lidu nebo jej zotročit. Přestože již není v řádu
aktivní, hlídá události kolem Fendelinu. Rád se s dobrodruhy
podělí o svá pozorování, zejména pokud sdílejí jeho ideály.

Daran si dělá starosti ohledně Rudocejchů a rád by viděl,
jak jim skupina dobrodruhů uštědří pořádnou lekci slušného
chování. Poví postavám, že je nejvyšší čas, aby se někdo
Sklivci, vůdci Rudocejchů, postavil. Daran ví, že se darebáci
s oblibou nalévají ve výčepu U Spícího obra, ale také může
postavám sdělit, že jejich hlavní skrýš je pod Tresendarským
panským domem, ruinou na východním konci města (viz oddíl
„Tresendarský panský dům“ na straně 17).

**Úkol: Problémy ve Starovýří studni**. Od zlatokopů
ze severu se Daranovi donesly zvěsti o někom přehrabujícím
se v troskách Starovýří studny. Někteří z nich navíc narazili
v okolí na nemrtvé. Požádá postavy, aby trosky pár dní pochodu
od Fendelinu navštívili a zjistili, kdo tam kutá a co má za
lubem. Daran ví, že ruiny jsou starou výspou prastaré říše
Netherilu, a obává se, že by tam mohla dřímat nebezpečná
magie. Pokud se družina vydá za tímto úkolem, viz „Starovýří
studna“ (strana 26).

#### Řád rukavice

Pokud se družina vypořádá s Rudocejchy a prozkoumá Starovýří
studnu, Daran Vavřinec soukromě vyzve některé členy
družiny, aby se přidali k Řádu rukavice. Mluví s těmi, kteří
zosobňují ctnosti řádu, kterými jsou čest a bdělost. Pokud postava
souhlasí, Daran jí udělí titul Rytíře.

### Lví štít

> Nad vchodem tohoto skromného obchodu visí dřevěná
> cedule ve tvaru štítu, na kterém je namalován mod rý lev.

Tato stavba patří Lvímu štítu, obchodnické společnosti
se sídlem v Yartaru, městě ležícím přes sto mil na východ.
Posílají zboží do Fendelinu a okolních malých sídel, ale zdejší
pobočka stojí kvůli loupežníkům na pokraji krachu. Poslední
karavana do Fendelinu vůbec nedorazila (Rokliští goblini
ji přepadli a uloupili všechen náklad).

Fendelinské obchodnici Lině Šedivé je asi třicet let a má
pěkně ostrý jazyk. Ví, že karavanu přepadli zdejší loupežníci,
ale neví, kteří přesně.

Pod pultem má Lina zásobu zbraní a zbrojí (ceník viz tabulky
zbraní a zbrojí v příručce), které prodá zájemcům, ovšem
nikomu, o kom si myslí, že by mohl ohrozit město. Mezi lidi,
kterým neprodává, proto samozřejmě patří Rudocejši. Varuje
postavy, že se nemají s těmi pobudy tahat, a ať se vyhýbají
výčepu U Spícího obra.

**Zachráněné zboží**. Pokud postavy vrátí zboží nalezené
v oblasti 8 Rokliské skrýše (nebo pokud je tam nechaly
a řeknou Lině místo), Lina jim vyplatí odměnu 50 zl a přislíbí
jim v rámci svých možností podporu.

### Hornická směnárna

Hornická směnárna je místo, kde si místní horníci nechávají
vážit a proplácet své cenné nálezy. Vzhledem k nepřítomnosti
samosprávy slouží směnárna i jako jakýsi místní katastrální
úřad, kde jsou uchovávány záznamy o vlastnictví různých říček
a vykopávek v oblasti. Okolní toky a údolí jsou dost bohaté,
aby uživily slušný počet nezávislých zlatokopů.

Směnárna je výborným místem k seznámení se s lidmi, kteří
tráví hodně času v okolí Fendelinu. Vedoucí je ambiciózní
a vypočítavá žena jménem Halina Trnistá. Kromě toho
je členkou Zentarimu, tajemné organizace snažící se skrz
bohatství a vliv získat tajnou nadvládu nad Severem. Halina
zvolna pracuje na ovládnutí osady a může se stát cenným patronem
dobrodruhů, kteří jí nebudou křížit plány.

Halina nezná cestu do Rokliského hradu, ale ví,
že Rudocejchům slouží nějaký goblin. Myslí si, že ten by to
místo znát mohl. Tuto informaci předá dobrodruhům, aby
je postrčila proti Rudocejchům.

**Úkol: Halinina pracovní příležitost**. Pokud si myslí,
že postavy udělají, co je jim poručeno, vysvětlí Halina družině,
jakým trnem v oku pro ni Rudocejši jsou. Řekne jim, jak
se poflakují kolem výčepu U Spícího obra a že mají základnu
pod Tresendarským panským domem na východním konci
města. Nabídne postavám 100 zl, aby zlikvidovaly jejich
vůdce, známého pod jménem Sklivec, a přinesly jí veškeré
písemnosti, které u něj najdou. Halina samozřejmě zamlčí,
že se Rudocejchů hodlá ujmout sama. Postranní úmysly
může postava odhalit úspěšným ověřením Moudrosti
(Vhled) se SO 15.

#### Zentarim

Pokud se postavy zbaví Sklivce, Halina Trnistá za nimi přijde
a přemlouvá je, aby se přidaly k Zentarimu. Mluví s těmi,
o kterých si myslí, že sdílejí zájmy Zentarimu – bohatství
a moc. I když družina vyhladí Rudocejchy docela, Halina jim
místo nabídne i tak, aby v družině získala přátele (a špiony).
Pokud postava souhlasí, Halina jí udělí titul Tesáka.

### Olšový statek

Kelyna Olšová je pětačtyřicetiletá hobití selka, která ví o osadě
snad úplně všechno. Je laskavou hostitelkou a bez okolků
nechá postavy nocovat na svém seníku, pokud nechtějí spát
v hostinci.

**Kapříkův příběh**. Kelynin synek Kapřík je nadaný chlapec.
Až vyroste, chce být dobrodruhem a s nadšením družině vypráví,
jak si hrál v lesíku nedaleko Tresendarského panského
domu, když v houští našel tajný průchod. Zrovna z něj vycházela
„dvojice velkých ošklivých grázlů“ a setkala se s několika
Rudocejchy. Neviděli ho, ale jen taktak. Kapřík si myslí,
že Rudocejši mají pod panstvím tajnou skrýš. Může postavy
dovést k tajnénu vchodu, nebo jim popsat cestu. Chodba vede
do oblasti 8 Rudocejšské skrýše.

**Úkol: Druid Červenka**. Kelyna se dlouhou dobu přátelí
s druidem jménem Červenka. Pokud se dovtípí, že postavy
hledají určitá místa v okolí jako například Rokliský hrad nebo
jeskyni Hromových ozvěn, navrhne, aby Červenku vyhledaly
a požádaly o pomoc, protože „není v okolí píď půdy, kterou
by neznal.“ Poví postavám, že nedávno vyrazil k troskám
města Hromostromu, kousek na západ od Zeleného lesa.
Trosky leží asi padesát mil severozápadně od Fendelinu
a Kelyna dá postavám podrobný popis, jak se tam dostat. Pokud
se postava vydá tento úkol splnit, viz „Ruiny Hromostromu“
(strana 26).

### Kaple štěstí

Jediný chrám ve Fendelinu je vlastně malá kaplička postavená
z kamenů z nedalekých rozvalin. Je zasvěcena Tymoře,
bohyni štěstí a přízně osudu.

Kaple je v péči vzdělané a horlivé elfí akolytky sestry Garaely.
Ta je kvůli nadvládě Rudocejchů na hranici zoufalství.
Je členkou Harfeníků, roztroušené sítě dobrodruhů a špionů
prosazujících rovnost a tajně se stavějících proti mocnostem.
Harfeníci sbírají zprávy ze všech krajů a stavějí se proti každému
tyranovi, monarchovi, vládě či vůdci, jehož moc přeroste
rozumné meze. Pomáhají slabým, chudým a utlačovaným.
Sestra Garaela o dění ve Fendelinu pravidelně zpravuje své
nadřízené.

**Úkol: Dohoda s líticí**. Garaelu nedávno pověřili její nadřízení
ožehavým úkolem. Chtějí, aby přemluvila lítici jménem
Agáta, aby zodpověděla otázku ohledně knihy kouzel. Garaela
vyhledala lítici v jejím doupěti, ale Agáta se jí nezjevila.
Garaela by si přála prostředníka, který by Agátě předal vykládaný
stříbrný hřebínek a přemluvil lítici k vyzrazení všeho,
co ví, o poloze knihy kouzel patřící legendárnímu mágovi
Úklonkovi. Sestra Garaela věří, že postava, která by dokázala
správně zahrát na Agátinu marnivost, by mohla být schopna
vyměnit hřebínek za odpověď. Nabídne postavám úkol a jako
odměnu tři léčivé lektvary. Pokud družina úkol přijme, viz
„Zaječí a Agátino doupě“ (strana 25).

#### Harfeníci

Pokud postavy pomohou Garaele zjistit osud Úklonkovy knihy
kouzel, elfka soukromě vyhledá některé z nich a nabídne
jim členství u Harfeníků. Mluví s těmi, kteří by dle jejího soudu
byli schopni prosazovat změnu společnosti skrz informace
a utajení. Pokud postava souhlasí, udělí jí sestra Garaela
titul Strážce.

### U Spícího obra

Tento zašlý výčep je špinavá, nebezpečná nalévárna na konci
fendelinské hlavní ulice. Rudocejši jsou tu pečení vaření. Nalévá
jim zatrpklá trpaslice Grista. Pokud postavy výčep navštíví,
odehraj střetnutí „[[#Rudocejští raubíři]].“

### Radnice

> Radnice má pevné kamenné zdi, strmou šindelovou střechu
> a zvoničku. Na nástěnce vedle dveří je připevněno
> oznámení: „ODMĚNA – Orkové poblíž Vyverní skály! Kdo
> by se s nimi utkal, nechť se hlásí uvnitř.“ Na oznámení
> je pečeť a nerozluštitelný podpis.


Fendelin nemá žádnou funkční samosprávu, ale každý rok
volí někoho, kdo by starostoval. Starosta rozsuzuje drobné
spory a stará se o potřebné zápisy a papírování. Současným
starostou je bankéř Hubert Vestička – tlustý, nadutý hlupák.
Je zcela pod palcem Rudocejchů. Říká, že „jsou jenom žoldnéřským
cechem a nedělají skoro žádné potíže, opravdu.“
Radnice má ve sklepě dvě malé vězeňské cely. Herbert
od nich má klíče.

**Úkol: Problémy s orky**. Herbert hledá někoho, kdo by se
vydal východně po Trojkanecké stezce, odkud cestovatelé
přinášejí zprávy o řádící bandě orků. Nabídne 100 zl každé
skupině, která se o to postará. Pokud postava úkol přijme, viz
„Vyverní skála“ (strana 31).

**Úkol: Hledání Rokliského hradu**. Poté, co si odpočine
U Kameníka, si Sildar zřídí místo na radnici. Jeho cílem jakožto
agenta Panské jednoty je nastolit ve Fendelinu zákon
a pořádek. Míní nalézt vchod do jeskyně Hromových ozvěn
a pomoci bratrům Skálohledům v jejím uvedení do provozu.
Věří, že to bude stačit k rozkvětu a civilizaci celé oblasti.

Sildar povzbuzuje postavy k pronásledování Rokliských
goblinů. Nabídne družině 500 zl za nalezení Rokliského hradu
a zabití či vyhnání náčelníka. Navrhne, aby se postavy porozhlédly
podél Trojkanecké stezky po dalších lapcích, které
by mohly vyslechnout a dozvědět se polohu hradu (viz oddíl
„Střetnutí v divočině“ v kapitole „Část 3: Pavučina“).

**Úkol: Hledání Jarna**. Sildar po rozhovoru s několika místními
zjistí, že [[Jarno Albrek]], místní člen Panské jednoty, asi
před dvěma měsíci – krátce po příjezdu do Fendelinu – zmizel
při průzkumu okolí Tresenderského panského domu.
Sildar požádá postavy, aby panství a jeho okolí prozkoumaly
a přivedly Jarna, případně to, co z něj zbylo, zpět. Sildar Jarna
popíše jako „malého lidského kouzelníka s tmavými vousy,
mezi třiceti a čtyřiceti lety.“

Sildar však neví, že Jarno Rudocejchy stvořil, prohlásil
se jejich vůdcem a přijal jméno Sklivec, aby skryl svou identitu.
(Rudocejši ho tak nazývají, protože nosí skleněnou berlu.)
Jakmile se Sildar dozví pravdu o Jarnovi, vyjádří touhu kouzelníka
zajmout a dopravit ho do Letohradu, kde by čelil soudu
vyšší instance. Sildar, bez ohledu na Jarnův osud, družinu,
pokud odstraní rudocejšskou hrozbu, odmění 200 zlatými.

#### Panská jednota

Pokud družina vyhladí gobliny v Rokliském hradu nebo odhalí
zradu Jarna Albreka, Sildar Zimohrad soukromě vyhledá
některé z postav, aby je přesvědčil k členství v Panské
jednotě. Mluví především s těmi, kteří se zdají být ochotni
a schopni prosazovat bezpečnost civilizace činy. Pokud postava
souhlasí, Sildar Zimohrad jí udělí titul Pláště.

### Tresendarský panský dům

Tresendarský panský dům, svou rozlehlostí připomínající
spíše hrad, stojí na východním konci města, na vrcholu
nízkého kopce obklopeného houštím a lesíky. Samotný
dům je opuštěný, ale jeho sklepení obsadili a opevnili Rudocejši.
Pokud jej postavy prozkoumají, najdou vchod
do Rudocejšské skrýše.

## Rudocejští raubíři

Den, dva po příjezdu postav do osady nastane nevyhnutelné
střetnutí s Rudocejchy. Může k němu dojít různými způsoby:

- Po rozmluvě s několika CP se postavy rozhodnou zajít
za Rudocejchy do výčepu U Spícího obra.

- Postavy se rozhodnou prozkoumat Tresendarský panský
dům. V tom případě přeskoč toto střetnutí a jdi rovnou na
„Rudocejšskou skrýš.“

- Pokud postavy nejeví o Rudocejchy zájem, malá skupina
raubířů si je najde. Vyvolej toto střetnutí když postavy
opouštějí jedno z míst v osadě.

### Konfrotace

Pokud postavy přijdou za Rudocejchy do výčepu U Spícího
obra, přečti:

> Výčep U Spícího obra je barabizna na východním konci
> města. Na prázdných bednách a soudcích přede dveřmi
> vysedává čtveřice hromotluků v umolousaných červených
> pláštích. Podmračeně sledují, jak přicházíte.
> Jeden z nich si odplivne na zem. „Helemese,“ zavrčí.
> „Celá smečka štěňátek. Copak, štěňátka? Chcete
> na nás štěkat?“


Pokud Rudocejši vyhledají družinu na ulici, přečti:

> Když vyjdete na ulici, uvidíte čtveřici ozbrojených hromotluků
> v červených pláštích, kteří na vás zjevně čekají.
> Jakmile vás zmerčí, na chystají si zbraně.
> Jeden z nich si odplivne na zem. „Nejvyšší čas abyste táhli
> dál, cizinci. Navalte věci a vypadněte z města.“

Provokuj postavy, jak se ti zlíbí. Pokud postavy přesto nezaútočí,
udělají to raubíři. Žádná ze stran není překvapena, protože
souboj je od začátku nevyhnutelný.
Skupinu tvoří čtyři rudocejští raubíři. Jsou-li tři z nich poraženi,
čtvrtý utíká do Tresendarského panského domu.

### Vývoj událostí

Rudocejši, kteří jsou postavami lapeni nebo zmámeni, mohou
vydat cenné informace (viz „[[#Co vědí Rudocejši]]“ na straně
18). Starosta Herbert Vestička nechce Rudocejchy věznit,
dokud nemá jistotu, že je celý gang vyhlazen, ale postavy jej
mohou snadno přemluvit nebo mu vyhrožovat, aby libovolného
vězně zavřel alespoň na pár dní.

Pokud postavy raubíře pobijí, většina osady je jim zavázána.
Jedinou výjimkou je starosta, který se bojí odvety. Herbert
postavy nepotrestá, ale varuje je, aby se propříště vystříhaly
průšvihů.

### Udělování bodů zkušenosti

Pokud postavy Rudocejchy porazí, rozděl mezi ně rovnoměrně
400 ZK.

## Co vědí Rudocejši

Pokud postavy úspěšně zmámí nebo vyslechnou jednoho
z Rudocejchů, zjistí umístění skrýše pod Tresendarským
panským domem a tyto užitečné informace:

- Vůdce Rudocejchů je kouzelník zvaný Sklivec, protože jeho
kouzelnická berla je vyrobená ze skla. (Jenom [[Jarno Albrek]]
a Černý pavouk znají Sklivcovo pravé jméno). Sklivcovy
komnaty jsou v západním cípu skrýše (viz oblasti 11 a 12).

- Záhadný cizinec jménem Černý pavouk si Rudocejchy
najal, aby z nějakého důvodu otravovali život místním
a odehnali všechny zvědavé dobrodruhy. Na pomoc jim
poslal několik gobrů (viz oblast 9).

- Nižší část komplexu hlídá odporná „okatá příšera“ (viz
oblast 8).

- Rudocejši drží v oblasti krypty několik zajatců. Hlídají
je kostlivci (viz oblasti 4 a 5).

## Rudocejšská skrýš

Rudocejšská skrýš ve Fendelinu je podzemní komplex pod
ruinami Tresendarského panského domu. Před zchátráním
sloužila sklepení jako bezpečné úložiště potravin a pitné vody
v případě útoku a přílehlá krypta jako místo posledního odpočinku
zesnulých rodiny Tresendarů. Rudocejši sklepení upravili
a rozšířili o dílny, kasárny a vězení pro otroky.

Pokud postavy zahájí pátrání v Tresendarském panském
domě, začnou v oblasti 1. Pokud místo toho půjdou
s Kapříkem Olší k tajné chodbě, vstoupí do podzemí
v oblasti 8.

### Obecné informace

Podzemí sestává z uměle postavených kamenných chodeb
a místností. Západní část komplexu je položena níže než východní.
Dolů vedou schody.

**Stropy**. Chodby a místnosti jsou vysoké 2 sáhy, není-li řečeno
jinak.

**Dveře**. Všechny dveře jsou dřevěné a opatřené klikami
a zámky a jsou odemčené, není-li řečeno jinak. [[Jarno Albrek]]
(oblast 12) a gobr jménem Mosk (oblast 9) mají ocelové klíče,
které odemykají každé dveře v komplexu.

Zamčené dveře mohou být také odemčeny použitím zlodějského
náčiní a úspěšným ověřením Obratnosti se SO 10.
Také mohou být vyraženy úspěšným ověřením Síly se SO 20.

**Tajné dveře**. Písmeno „S“ na mapě Rudocejšské skrýše
znamená umístění tajných dveří.

Ty jsou vyrobeny z kamene, vypadají stejně jako okolní
zdi a není-li řečeno jinak, jsou odemčené. K objevení tajných
dveří ve vzdálenosti nepřesahující 2 sáhy je třeba mít pasivní
Moudrost (Vnímání) 15 a vyšší. Pokud postava aktivně prohledá
zeď, objeví je hodem na Moudrost (Vnímání) se SO 10.

**Světlo**. Většina míst je jasně osvětlena olejovými lampami
ve výklencích. Olej v nich je doplňován dle potřeby každých
několik hodin.

### 1. Sklepení

Zběžný průzkum Tresendarského panského domu odhalí
spoustu stop vedoucích ke kamennému schodišti vedle
prázdných zbytků bývalé kuchyně. Pod schody se nacházejí
dveře do sklepení.

Když postavy otevřou dveře, přečti:
> Dveřmi projdete na jeden sáh široké odpočívadlo, umístěné
> asi tři sáhy nad velikánským sklepem. Dolů lze sejít
> po dvojici kamenných schodišť s odpočívadly. Pod jedním
> z nich jsou další dveře vedoucí na sever. U západní stěny,
> v níž jsou další dveře, stojí velká kamenná nádrž na vodu
> spolu se spoustou beček a sudů.

Tato místnost se zdá být sklepním skladištěm, přesně takovým,
jaké by člověk pod panským domem očekával. Rudocejši
chtějí svou skrýš udržet v tajnosti, pročež krom proviantu
nic neukazuje na jejich přítomnost.

Sudy obsahují solené maso, mouku, cukr, jablka a pivo.
Prohledávání sudů je hlučná činnost, která přiláká pozornost
Rudocejchů v oblasti 2.

**Nádrž**. Tato čtyřhranná nádrž je čistá a plná studené
čerstvé vody. Je 2 sáhy hluboká, s okrajem asi dvě stopy nad
okolní podlahou (takže dno je 8 stop pod ní). Okapy ze střechy
domu plní nádrž vodou.

V jižní části je ponořen voděodolný vak. Shora vidět není, ale
může být nalezen úspěšným ověřením Moudrosti (Vnímání)
se SO 15 nebo automaticky postavou šátrající nebo plavající
ve vodě. Vak obsahuje nějaké cennosti (viz „Poklad“ níže).

**Tajné dveře**. V jihozápadním rohu se nacházejí tajné dveře.
Viz „Obecné informace.“

#### Vývoj událostí

Postavy tu nenarazí na žádné nestvůry či padouchy, ale pokud
tady budou dělat hluk, všimnou si jich raubíři v oblasti 2.
Ti se přikradou do sklepa a pokud je postavy nezaslechnou,
získají překvapení (viz „Překvapení“ v příručce). Pokud bojují
zde a dva jsou poraženi, třetí se dá na útěk, čímž může odkrýt
tajné dveře.

#### Poklad

Vak ukrytý v nádrži je vodotěsný a obsahuje léčivý lektvar,
lektvar neviditelnosti, 50 zl a čisté cestovní oblečení. Jarno
si jej zde schoval pro strýčka příhodu.

### 2. Kasárna

Většina Rudocejchů bydlí ve Fendelinu. Tohle místo slouží
především jako skrýš, když se někteří z nich chytnou
s horníkem nebo dřevorubcem.

> Místnost vypadá jako skladiště obohacené dvěma palandami
> u severní zdi. Zbytek je za plněn bednami.

V místnosti odpočívají tři [[rudocejští raubíři]]. Pokud zaslechnou
z oblasti 1 hluk, připraví se k boji a pokusí se nevítanou
návštěvu překvapit.

Obsah beden je podobný jako v oblasti 1.

#### Poklad

Všichni raubíři mají měšce s pokladem. Dohromady
je v nich 12 zl, 28 st, 15 el a dva granáty (každý za 10 zl).
Z paland visí tři červené pláště.

#### Udělování bodů zkušenosti

Pokud postavy raubíře porazí, rozděl mezi ně rovnoměrně
300 ZK.

### 3. Zapastěná chodba

Rudocejši v této původní chodbě Tresendarského panského
domu odstranili část podlahy a vyhloubili past.
> Kamenná podlaha této chodby leží pod duchnou prachu.
> Stěny jsou zdobené falešnými sloupy. Dvojkřídlé dveře
> na západním konci jsou pokryty měděným plechem, který
> věkem zezelenal. Lze na něm rozeznat reliéf truchlícího
> anděla.

Past v této chodbě je zakryta falešnou podlahou tvořenou
plochými kameny na křehkých trámcích. Spadne při zatížení
přesahujícím 100 liber. Postava prohledávající podlahu past
najde úspěšným ověřením Moudrosti (Vnímání) se SO 15.
Také při tom objeví úzké římsy na každé straně. K obejití
pasti po římse je potřeba úspěšné ověření Obratnosti (Akrobacie)
se SO 10.

Tvor, který spustí past nebo spadne z římsy, musí uspět
v hodu na Obratnost se SO 15, aby se zachytil okraje. Při neúspěchu
spadne 4 sáhy, utrží 2k6 drtivého zranění a skončí
vleže na hliněné podlaze jámy.

#### Udělování bodů zkušenosti

Pokud se postavy pasti vyhnou nebo přežijí pád, rozděl mezi
ně rovnoměrně 150 ZK.

### 4. Tresendarská krypta

Zde byli kdysi ukládáni k odpočinku zesnulí dávno vymřelé
rodiny Tresendarů.
> V zaprášené kryptě stojí u zdí trojice sarkofágů. O každý
> z nich je opřena lidská kostra oděná do rezavých zbytků
> zbroje. Na sloupech podél zdí jsou reliéfy rozložitých dubů.
> Dvoukřídlé dveře na jihozápadním konci místnosti jsou
> pobité zašlým měděným plechem.

Trojice **kostlivců** je oživená a zaútočí na každého, kdo
se přiblíží na 2 sáhy ode dveří vedoucích do oblastí 5 a 6. Výjimkou
jsou bytosti oděné do Rudocejšského pláště nebo ty,
co vysloví heslo „Ilefarn“ (název prastarého elsfkého národa,
který kdysi obýval velkou část Měčového pobřeží).

Kamenné víko každého ze sarkofágů obsahuje reliéf osoby
uvnitř – dvou mužů a jedné ženy, všechny šlechtického vzezření.
Obsahují jen pár plesnivých kostí a útržků oblečení, ale
ještě se podívej na oddíl „Poklad.“

#### Vývoj událostí

Boj v této místnosti upozorní Rudocejchy v oblasti 5 na blížící
se nebezpečí.

#### Poklad

Mezi kostmi v jednom ze sarkofágů je platinový pečetní prsten
v hodnotě 50 zl.

#### Udělování bodů zkušenosti

Pokud postavy kostlivce porazí, rozděl mezi ně rovnoměrně
100 ZK.

### 5. Vězení otroků

Poslední dva měsíce unášeli Rudocejši cestovatele v okolí
a drželi je v tomto vězení, odkud je prodávali do otroctví.
> Tato podlouhlá místnost je rozdělená na tři části. Severní
> a jižní konec slouží jako cely oddělené od prostřední
> části ocelovými mřížemi. Na podlaze cel je poházena špinavá
> sláma, vrátka jistí řetězy a visací zámky. V jižní cele
> je držena dvojice žen, v severní chlapec. Všichni jsou oděni
> do jednoduchých lněných tunik a kolem krku mají ocelové
> obojky.
> U zdi leží hromada špinavého oblečení.

Místnost hlídají dva **rudocejští raubíři**, kteří ale tráví většinu
svého času trápením vězňů (viz oddíl „Vězni“). Pokud zaslechnou
boj v oblasti 4, postaví se ke zdi u dveří, aby vetřelce
překvapili. Vězni jsou příliš vystrašení, než aby zakřičeli varování
nebo o pomoc.

Hromada oblečení patřila ostatním vězňům, kteří tudy prošli.
Podle její velikosti jich musel být nejméně tucet.

**Dveře cel**. Dveře cel jsou opatřeny obyčejnými zámky, které
lze otevřít pomocí zlodějského náčiní a úspěšným ověřením
Obratnosti se SO 10. Také mohou být vyraženy úspěšným
ověřením Síly se SO 22.

#### Vězni

Trojice zde uvězněných prostých obyvatel jsou Mirka Dendritová
a její dvě děti, třináctiletý Lars a osmnáctiletá Elsa.
Před několik dny Rudocejši zavraždili Mirčina manžela
Toma, protože se jim postavil na odpor (jeho mrtvolu lze najít
v oblasti 8). Té noci se raubíři vrátili a unesli jeho ženu
s dětmi, které plánují prodat do otroctví.

Dendritovi jsou vděčni za svoji záchranu, ale nemohou
postavám poskytnout mnoho informací. Vše, co vědí, je,
že vůdcem raubířů je kouzelník (přestože ho nepotkali ani
neznají jeho jméno) a že pro něj pracují „velké chlupaté příšery
s velkýma ušima“ (gobři).

**Úkol: Mirčino dědictví**. Přestože její rodina nemá nic,
co by postavám nabídla jako odměnu, Mirka poví postavám,
že ví o skrýši cenného šperku. Když byla malá, její rodina
uprchla z města Hromostromu poté, co se tam natáhli nemrtví.
Mívali tam alchymistický a bylinkářský obchůdek a pod
regály byla ukryta truhlička se smaragdovým náhrdelníkem.
Nikdy se neodvážila vrátit, aby ho získala zpátky. Obchod byl
v jihovýchodní části Hromostromu. Pokud se postavy rozhodnou
místo prozkoumat, viz 3. část dobrodružství.

#### Udělování bodů zkušenosti

Pokud postavy raubíře porazí, rozděl mezi ně rovnoměrně
200 ZK. Přidej 100 ZK, pokud zajistí, aby se Mirka s rodinou
dostala bezpečně zpátky do města.

### 6. Zbrojnice

Dveře do této místnosti jsou zamčené. Naproti nim jsou tajné
dveře vedoucí do oblasti 7. Ohledně dveří a tajných dveří viz
oddíl „Obecné informace“ (strana 17).
> Podél zdí místnosti stojí stojany na zbraně všeho druhu –
> kopí, meče, kuše a šipky. Na hácích u dveří visí tucet rudých
> plášťů.

Rudocejši pomýšlejí na brzké rozšíření svých řad, pročež
se předzásobili zbraněmi.

Stojany obsahují dvanáct kopí, šest krátkých mečů, čtyři
dlouhé meče, šest lehkých kuší a osm toulců, každý
s dvaceti šipkami.

### 7. Sklad a dílna

V této místnosti Rudocejši skladují uloupené zboží. Odtud
je buď expedují chodbou v jižní části, nebo balí k uskladnění
ve skrýši.
> Tato místnost tvoří severní konec přírodní jeskyňky, ale
> kámen byl opracován a zarovnán. U zdí stojí několik prázdných
> sudů a beden, na balících slámy leží páčidla, kladiva
> a krabice s hřebíky.
> Jeskyňka pokračuje na jih. Odbočuje z ní několik chodeb
> na východ i na západ. Prostředkem se táhne hluboká průrva.

Tato místnost obsahuje dva tajné průchody, a to do oblastí
6 a 12. Ohledně tajných dveří viz „Obecné informace“ (strana
17).

#### Poklad

Většina zde uskladněného proviantu nemá zvláštní hodnotu.
Je tu jen tucet bobřích kožešin (2 zl za kus), které byly před několik
dny uloupeny karavaně cestující po Trojkanecké stezce.

### 8. Puklina

Postavy se sem mohou dostat jedním ze tří způsobů: tajnou
chodbou z oblasti 1, skladem v oblasti 7, nebo tunelem
na jihu, který ústí asi po 20 sázích v lesíku nedaleko Tresendarského
panského domu. Tunel se skvěle hodí k pašování
zboží i otroků, aniž by si toho kdokoli ve Fendelinu všiml.
> Mírný vánek v této jeskyni nese slabý zápach hnijícího
> masa. Prostředkem se táhne hluboká průrva. Po jejích stranách
> stojí dva hrubě otesané kamenné sloupy podpírající
> ve výšce čtyř sáhů strop. Přes průrvu vedou na každém
> jejím konci celkem dva dřevěné mosty.

Strážcem této jeskyně je **[[Notik]]** – šílená podzemní nestvůra
hladovějící po mase. Nalákala jej sem slabá magická aura
trhliny a byl tu již před Rudocejchy. Jarnovi se podařilo jej
přemluvit, aby místo hlídal výměnou za poklad a maso. Nicméně
notik je velmi nedůvěryhodný.

Notik číhá poblíž západních konců obou mostů. Pokud
si všimne vetřelců, skryje se za jedním z kamenných sloupů,
sleduje je a snaží se použít svůj Podivný vhled (viz blok statistik),
aby zjistil tajemství postav.

Notik komunikuje pomocí telepatie. Pokud je odhalen, pokusí
se vyjednávat a bez výčitek Rudocejchy podrazí, zejména
je-li v sázce potrava. Při hraní notika zvaž mluvení šeptem
a občasný šílený úsměšek. Také nezapomeň hráčům říct,
že nestvůra na ně nemluví – plní jejich hlavy zvrhlým šepotem
a žádostmi o krmení. Notik ví všechno, co vědí Rudocejši;
viz rámeček „Co vědí Rudocejši“ na straně 18.

**Mosty**. Tyto mosty jsou vyrobeny z prkének a nemají zábradlí.
Jižní z nich je nařezán tak, aby se propadnul pod zatížením
přesahujícím 50 liber. Postava vedle mostu to může zjistit
úspěšným ověřením Inteligence (Pátrání) se SO 15. Jakákoli
postava může vynaložit akci ke stržení mostu do průrvy.

**Průrva**. Tato strmá puklina je 1 až 2 sáhy široká a 4 sáhy
hluboká. Tvor, který do průrvy spadne, utrží 2k6 drtivého
zranění a skončí vleže na hromadě štěrku, která je těžkým
terénem (viz „Těžký terén“ v příručce).

Spodní část průrvy se zdá být nepřirozeně chladná. Když
se na ni někdo podívá pomocí kouzla najdi magii, objeví slabou
auru nekromantické magie. Magie způsobuje, že rozklad
organických materiálů je zpomalen asi na polovinu.

Na hromadě ohlodaných kostí je zde momentálně pohozeno
napůl sežrané tělo Toma Dendrita, fendelinského truhláře
zavražděného Rudocejchy. Zločinci ho sem pohodili jako krmení
pro notika.

#### Poklad

Notik má svůj poklad schovaný v truhlici pod severním
mostem. Shora není vidět, ale každá postava, co sleze dolů,
ji uvidí hned. Obsahuje 160 st, 120 zl, pět malachitů (každý
za 15 zl), dva léčivé lektvary a svitek jasnozřivosti.
V truhle je dále dlouhý meč +1 ve stříbrem vykládané pochvě.
Je na něm vyryto jméno „Spár“ a záštita je vykovaná
do podoby dravého ptáka s roztaženými křídly. Dřív patřil slavnému
rytíři Aldrinu Tresendarovi, proslulému pod jménem
Černý jestřáb. Postava, která uspěje v hodu na Inteligenci
(Historie) se SO 15, si vzpomene na jeho příběh.
Sir Aldrin zemřel v boji s orky, kteří napadli jeho dům
skrz jeskyni pod ním. Spár zde ležel ztracen, dokud jej nenašel
notik.

#### Udělování bodů zkušenosti

Pokud postavy notika porazí, případně uzavřou-li s ním příměří,
rozděl mezi ně rovnoměrně 450 ZK.

### 9. Strážnice

Postava naslouchající u dveří této místnosti slyší po úspěšném
ověření Moudrosti (Vnímání) se SO 10 několik hrubých hlasů
vykřikujících rozkazy v goblinštině, jako například „Lízej
podlahu!“ a „Válej se jako pes!“ Gobři tu šikanují svého gobliního
sluhu.
> Tato strážnice obsahuje čtyři pryčny s dekami, po podlaze
> je rozházeno nádobí. Silně zde zapáchají nemytá těla
> a nahnilé maso. Trojice vysokých, chlupatých humanoidů
> pokřikuje rozkazy na vystrašeného goblina. Ten, když vás
> spatří, upadne do mdlob.

Strážnici obývají tři **gobři** a jeden **goblin**. Goblin Drupy
při spatření družiny omdlí, ale jiná bytost může použít
akci k jeho probuzení. V opačném případě bude Drupy
v bezvědomí 1k10 minut.

Gobři pracují pro Černého pavouka a byli sem vysláni, aby
pomáhali Jarnovi udržet Rudocejchy a obyvatele Fendelinu
pod kontrolou. Vůdce se jmenuje Mosk. Přes oko nosí pásku
s drahokamem, přestože má obě oči v pořádku. Myslí si,
že mu sluší.

Gobři se vyhýbají lidské posádce skrýše. Pokud postavy
oblékly rudé pláště, nevšímají si jich. Vychytralé postavy
je můžou dokonce přemluvit, aby pomohli s „podvodníky“ či
„zrádci“ v jiném místě podzemí. Pokud se ti zdá, že hráčům
přemlouvání moc nejde, nechej nejupovídanější postavu ověřit
Charisma (Klamání) se SO 15. Pokud uspěje, gobři udělají,
co po nich žádá.

#### Hraní Drupyho

Goblin Drupy není pro družinu žádná hrozba. Plní rozkazy
gobrů jen do té doby, než se objeví někdo silnější.

Pokud se probere během boje, někam zaleze a čeká
až bude po všem. Je tak zbabělý, že pokud je mu rozkázáno
bojovat, tak bojuje s nevýhodou (viz příručka).

Drupy zná Rudocejšskou skrýš docela dobře, včetně jejích
tajných dveří a průchodů. Sám od sebe postavám nic z toho
nepoví, ale pokud je k tomu vyzván, vyzradí všechno, co může,
aby byl družině užitečný. Některé detaily mohou být zmatené,
protože je to přeci jen goblin.

Pokud se postavy s gobry vypořádají, Drupy se snaží vetřít
do jejich přízně. Nepamatuje si cestu do Rokliského hradu,
ale ví, že je to v lese na severu. Také ví, že Rokliští goblini
hlídkují kolem Fendelinu a nějaká taková hlídka by měla
přesné umístění hradu znát.

Postavy by u sebe mohly Drupyho chvíli nechat. Pokud
to udělají, podívej se do rámečku „CP jako členové družiny“
(strana 10) pro rady, jak jej hrát.

#### Vývoj událostí

Gobři jsou v Rudocejšské skrýši jedinými, kdo zná vchod
do jeskyně Hromových ozvěn. Tuto informaci ale nevyzradí
jen tak, protože se bojí Černého pavouka víc než družiny.
Gobři také znají umístění Rokliského hradu, ale opět si to
nechávají pro sebe. Postava, která gobry vyslýchá, může tyto
informace získat úspěšným ověřením Charismatu (Zastrašování)
se SO 15.

#### Poklad

Mosk má u sebe měšec s 33 st a nosí pásku přes oko
z černé kůže osazenou polodrahokamy (v ceně 50 zl). Také
má ocelový klíč, který odemyká všechny dveře ve skrýši.

#### Udělování bodů zkušenosti

Pokud postavy gobry porazí, rozděl mezi ně rovnoměrně
600 ZK.

### 10. Společenská místnost

Tato místnost slouží jako velitelství a zasedací místnost Rudocejchů.
Když se zde zrovna nekoná schůze, stráže mimo
službu tu tráví svůj volný čas.

Postava naslouchající u dveří, která uspěje v hodu
na Moudrost (Vnímání) se SO 10, slyší padouchy uvnitř hrát
v kostky – je slyšet záhadný chrastivý zvuk následovaný křikem
a sténáním při vyplácení sázek. Pokud postavy vrazí
do místnosti, automaticky její obyvatele překvapí.
> Po místnosti je rozstrkáno několik otlučených stolů a židlí.
> U zdí ověšených červenými a hnědými fábory jsou postaveny
> dřevěné lavice. Na nich stojí hned několik naražených
> soudků.
> Kolem jednoho ze stolů sedí čtveřice válečníků v rudých
> pláštích. Uprostřed stolu je hromada mincí a cetek.

Když postavy vejdou, hraje čtveřice rudocejšských raubířů
v kostky. Hra se začíná dosti přiostřovat, protože člověk, kterému
kostky patří, samozřejmě vyhrává. Všichni čtyři také
hojně nasávali a jsou otrávení (pro informace o stavu „Otrávený“
se podívej do dodatku v příručce).

Pokud na sobě postavy mají rudé pláště, Rudocejši poznají,
že jde o podvodníky. Nicméně pohotové postavy se mohou
vydávat za „nováčky,“ zejména pokud nabídnou účast ve hře.
Pokud hráčům klamání nejde, nech nejupovídanější postavu
ověřit Charisma (Klamání) se SO 10. Pokud uspěje, Rudocejši
jsou přesvědčeni.

#### Poklad
Veškeré bohatství v místnosti se nachází na stole (překlopení
stolu je skvělý způsob, jak raubíře na chvíli zaměstnat). Celkem
tu je 75 md, 55 st, 22 el, 15 zl a zlatá náušnice s malým
rubínem (30 zl).

#### Udělování bodů zkušenosti

Pokud postavy raubíře porazí, rozděl mezi ně rovnoměrně
400 ZK.

### 11. Kouzelnická dílna

Naslouchá-li postava u dveří, při úspěšném ověření Moudrosti
(Vnímání) se SO 15 zaslechne tiché bublání a odkapávání.
> Tato místnost vypadá na kouzelnickou dílnu. Když otevřete
> dveře, vyběhne zpoza nich krysa a zmizí pod velkým pracovním
> stolem plným zkumavek, křivulí, destilačních kolon
> a jiných alchymistických přístrojů, které všechny bublají
> a kolotají. Okolní knihovny jsou napěchované pergameny
> a zvláštními knihami.

Jarno zde nechal svého krysího pomocníka, aby dával
pozor na vetřelce. [[Krysa]] se svým pánem sdílí telepatické
pouto a sotva někoho zmerčí, podá mu o tom zprávu.
Má rychlost 4 sáhy, OČ 10 a 1 život. Nemůže útočit a pokud
je zabita, zmizí beze stopy.

Pokud postavy nechají krysu žít, ťapká za nimi, jako kdyby
byla zvědavá. Může se dokonce tulit k postavě, která
ji nakrmí, ale přesto je naprosto oddaná Jarnovi.

**Knihy a poznámky**. Jarno se snaží ovládnout umění alchymie.
Knihy a spisy v místnosti jsou věnovány především
tomuto oboru. Postava zběhlá v Mystice pozná, že se snaží
připravit lektvary neviditelnosti – ale zatím se mu to nedaří.

Mezi knihami je i jedna psaná v trpasličtině. Je to deník
trpaslíka jménem Urmon a popisuje historii ztraceného
dolu Fendelveru a Kovárny kouzel (viz první dva odstavce
kapitoly „Podklady“ na straně 3). Urmon se navíc zmiňuje
o kouzelném palcátu zvaném Světlonoš, vyžádaném
kněžími Lathandera, boha úsvitu, od mágů spolupracujícími
s trpaslíky a gnómy Fendelverského paktu. Palcát se ztratil,
když jeskyně Hromových ozvěn zmizela (postavy ho mohou
najít v části 4, „Jeskyně Hromových ozvěn“).

#### Vývoj událostí

Protože Jarno a jeho krysí pomocník sdílejí telepatické pouto,
kouzelník v oblasti 12 ví, že postavy přicházejí a má čas se na
ně připravit.

#### Poklad

Většina věcí zde nemá větší hodnotu, s výjimkou lahviček
s vzácnými činidly – rtutí, dračí žlučí a drceným nocistínem.
Lékárník nebo alchymista dá za každou 25 zl.

### 12. Sklivcova komnata

Pokud postavy přijdou tajným průchodem z oblasti 7, mohou
Jarna „Sklivce“ Albreka překvapit. V opačném případě
ho varuje krysí pomocník a Jarno uprchne.
> Zdi této komnaty jsou potažené rudými fábory. Nábytek
> tvoří malý psací stůl s židlí a pohodlná postel
> s truhlicí v nohou.

Je-li Jarno překvapen, přečti:
> U stolu sedí malý černovousý chlapík v hábitu a čte
> si knihu. Přes ramena má přehozený hermelínový plášť.
> O židli má opřenou nád hernou skleněnou hůl.

Pokud je varován krysou v místnosti 11, zlý mág Jarno popadne
svou berlu obrany (viz dodatek A), svitek z truhly (viz oddíl
„Poklad“ níže) a uteče tajnými dveřmi v severovýchodním
rohu pokoje. Ve spěchu za sebou zanechá dopis od Černého
pavouka (viz oddíl „Vývoj událostí“) a dveře zabouchne jen ledabyle.
Postavy díky tomu mají na jejich hledání výhodu (viz
„Výhoda a nevýhoda“ v příručce.) Další informace o tajných
dveřích viz „Obecné informace“ na straně 17.
Pokud se mu podaří utéct, doběhne do oblasti 1 (skrz
oblasti 7 a 8), kde vyloví svůj ukrytý vak. Pokud je notik
v oblasti 8 naživu, Jarno mu přikáže zdržet pronásledovatele.
Pokud ho postavy doženou, zhltne lektvar neviditelnosti
z vaku a uteče. Pokud chceš, může se objevit jinde.

#### Hraní Jarna

Přestože sem byl vyslán jako člen Panské jednoty, Jarno se ve
Fendelinu chopil koryta. Místo aby zřídil četnickou stanici,
založil gang zločinců, aby si v osadě zajistil pozici.
Jarno také věděl o Černém pavoukovi ze schůzí Panské
jednoty a sjednal si s ním schůzku. Drow mu za pomoc
a oddanost slíbil podíl na bohatství a tajemstvích Kovárny
kouzel.

Jarno se chová vznešeně. Svým raubířům říká „drazí pánové,“
a jejich lumpárnám, včetně loupeží a žhářství „ta nemilá
maličkost.“ Postavám říká „hosti“ a vyjadřuje lítost nad nedostatečným
uvítáním. Pod tím vším je ale stejně hrubý
a arogantní jako každý jiný Rudocejch.

Je-li v ohrožení, použije Jarno svoji [[Hůl obrany]], aby
na sebe seslal mágovu zbroj. Pak metá útočná kouzla
na každého nepřítele v dostřelu. Jarnův blok statistik obsahuje
seznam kouzel, která umí seslat. Popisy a účinky kouzel
najdeš v příručce. Krom toho se Jarno chrání kouzlem štít
ve své holi.

Pokud klesne pod 9 životů, Jarno se vzdá. Cení si svého
života nade vše ostatní a je způsobilým vězněm v naději, že se
o jeho osudu dozví Černý pavouk a „zařídí jeho propuštění.“
Pokud je vyslýchán, vydá Jarno následující informace,
všechny pravdivé:

- Černý pavouk je drow (temný elf).

- Černý pavouk poslal Jarnovi na pomoc tři gobry, ale Rudocejši
se obešli bez nich. Gobři znají vchod do jeskyně Hromových
ozvěn, ale Jarno ne.

- Černý pavouk prohledává jeskyni Hromových ozvěn
ve snaze najít Kovárnu kouzel. Tu používali trpaslíci
a gnómové Fendelverského paktu k tvorbě mocných kouzelných
předmětů.

- Žádný člen Panské jednoty o Jarnově zradě neví.

#### Vývoj událostí

Na stole se válejí hromady papírů, většina z nich Jarnových
objednávek od lékárníků a alchymistů z okolí. Postavy také
najdou dopis s podpisem Černého pavouka.
> Pane Albreku,
> moji špehové v Letohradu mne informovali, že do Fendelinu
> dorazí několik cizinců. Pravděpodobně jsou
> ve službě trpaslíků. Polap je, bude-li to možné, pokud ne,
> zab je. Za žádnou cenu nesmí kazit naše plány. Ujisti se,
> že veškeré trpasličí mapy v tvém vlastnictví budou urychleně
> doručeny do mých rukou. Spoléhám na tebe, Jarno.
> Nezklamej mou důvěru.
> 
> (Obrázek pavouka)

Pokud je Jarno zajat, Sildar Zimohrad zajistí jeho uvěznění
na radnici, dokud nebude možné ho bezpečně přepravit
do Letohradu. Jarnův soud, pokud k němu vůbec dojde, je nad
rámec tohoto dobrodružství. Černý pavouk je každopádně
dost vytížen na to, aby se zabýval nějakým kouzelníkem.

#### Poklad

U nohou Jarnovy postele je pevná, neuzamčená dřevěná
truhla obsahující nejlepší úlovky Rudocejchů za poslední dva
měsíce. Je v ní 180 st, 130 zl a hedvábný měšec s pěti karneoly
(každý za 10 zl), dvěma peridoty (každý 15 zl) a jednou
perlou (100 zl). Také obsahuje dva kouzelné předměty, které
si Jarno přivezl z Letohradu: svitek zmámení osoby a svitek
ohnivé koule.

Jarno také vlastní berlu obrany (viz dodatek A).

#### Udělování bodů zkušenosti

Pokud postavy Jarna zabijí, rozděl mezi ně rovnoměrně
200 ZK. Pokud ho zajmou a dopraví k Sildaru Zimohradovi
do Fendelinu, rozděl mezi ně rovnoměrně 400 ZK

### Co dál?

Dobrodružství pokračuje 3. částí „Pavučina.“ Postavy se zde
vydají na několik krátkých dobrodružství. Během druhé části
pravděpodobně dostaly dost ZK k postupu na 3. úroveň, takže
zajisti, aby si hráči patřičně upravili deníky postav.

### Překladatelův koutek

Ze všech míst v dobrodružství, kam se může Sklivec uchýlit,
se zdá být nejpravděpodobnějším Rokliský hrad, kde
má Pavoukem zajištěné útočiště. Jeho inteligence může
tamější gobliny učinit ještě nebezpečnějšími, nebo naopak
přítomnost kouzelníka v exilu přiloží zápalku k už tak doutnajícímu
konfliktu.
Vyhlazení Rudocejchů navíc nechá město prakticky bezbranné.
Raubíři nebo ne, Rudocejši chodili ulicemi se zbraněmi
v rukou a tvářili se jako jakási domobrana. Pokud dobrodruzi
odejdou, nebude ve Fendelinu nikdo dostatečně hrozivý, aby
donutil, řekněme bandu skurutů, se rozmyslet, zda zaútočit.
Nakonec to může být právě Sklivec, kdo takové bandě předá
zprávu o žalostném stavu fendelinské milice a připraví
si půdu pro triumfální návrat v roli zachránce, zatímco dobrodruzi
někde prohánějí draka.