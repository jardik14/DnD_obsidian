# Část 1: Gobliní šípy

Dobrodružství začíná, když družina doprovází vůz
s proviantem a jiným zbožím z Letohradu do Fendelinu.
Cesta je vede na jih po Vysoké silnici na Trojkaneckou stezku
směřující na východ.

Když jsou asi půl dne od Fendelinu, dostanou se do křížku
s gobliny Rokliského kmene.

Když jsou všichni připraveni začít, přečti text v rámečku.
Pokud jsi vymyslel jinou zápletku, přeskoč k druhému odstavci
a uprav detaily dle potřeby.

---

## Začátek dobrodružství

> V Letohradu vás najal trpaslík jménem [[Gundren Skálohled]],
> abyste doprovodili náklad proviantu do zapadákova zvaného
> [[Fendelin]], vzdáleného několik dní cesty od města.
> 
> Gundren byl zjevně rozrušený a velmi tajnůstkářský ohledně
> svých důvodů k cestě. Řekl jen tolik, že on a jeho bratři našli
> „něco velkého,“ a že dá vyplatit deset zlaťáků na ruku
> každému, kdo pomůže dopravit jeho vůz se zásobami
> bezpečně k Bartenovu proviantu, fendelinskému obchodu.
> 
> Potom vyrazil koňmo napřed ve společnosti válečníka
> jménem [[Sildar Zimohrad]]. Prý potřeboval dorazit dřív,
> aby „zařídil pár věcí.“
> 
> Posledních několik dní jste strávili na cestě po Vysoké
> silnici jižně od Letohradu a teprve nedávno jste odbočili
> na [[Trojkanecká stezka]]. Zatím jste nenarazili na žádný
> malér, ale tato místa mohou být nebezpečná.
> Podél cesty se často potulují loupežníci a jiná havěť.

Než budeš s dobrodružstvím pokračovat, zařiď následujících
pár věcí:

- Povzbuď hráče, aby své postavy představili, pokud tak
  ještě neučinili.
- Požádej hráče, aby se dobře rozmysleli, jak se jejich
  postavy se svým současným zaměstnavatelem Gundrenem
  seznámily.
- Zeptej se hráčů na pořadí, ve kterém jdou a jakým způsobem
  cestují.

---

## Řízení vozu

Každá postava může řídit vůz, není k tomu třeba žádné
zvláštní dovednosti. Vůz táhnou dva voli.
Pokud nikdo nedrží otěže, voli se zastaví.

Vůz je napěchován hornickým náčiním a zásobami.
Je zde tucet pytlů mouky, několik beček soleného vepřového,
dva soudky silného piva, rýče, krumpáče a páčidla
(asi tucet od každého), pět luceren a malý sud oleje
(o objemu asi padesáti lahví).

Souhrnná cena nákladu je asi 100 zl.

Když jste připraveni, přečti oddíl „Přepadení gobliny“.

---

## Přepadení gobliny

Na začátku střetnutí přečti text v následujícím rámečku:

> Jste na Trojkanecké stezce asi půl dne.
> Když projedete jednou ze zatáček,
> všimnete si dvou koňských zdechlin,
> které zatarasují cestu asi deset sáhů před vámi.
> Z každého trčí několik šípů s černými letkami.
> Les zde objímá stezku velmi těsně,
> po obou stranách jsou strmé břehy a husté houštiny.

Pokud používáš zápletku „Sejdeme se ve Fendelinu,“
kterákoli postava, která se ke koním přiblíží,
zjistí, že patřili [[Gundren Skálohled]]ovi a
[[Sildar Zimohrad]]ovi.

> Sedlové brašny byly vybrakovány.
> Nedaleko leží pohozené prázdné pouzdro na mapu.

V lese se ukrývají čtyři [[Goblin]]i Rokliského kmene,
dva na každé straně stezky. Čekají, až se někdo přiblíží
ke zdechlinám a pak zaútočí.

Pročti si statistiku goblina v dodatku B. Protože se goblini skrývají, budeš potřebovat znát jejich opravu Nenápadnosti: +6. 

Zjisti kdo, pokud vůbec někdo, je překvapen. Družina nemůže překvapit gobliny, ale goblini mohou překvapit pár členů, nebo i  celou družinu. Proveď ověření Obratnosti (Nenápadnost) pro gobliny  – jeden hod za všechny stačí. Hoď k20, přičti gobliní úpravu Nenápadnosti (+6) k hodu a  porovnej ji s  pasivní Moudrostí (Vnímání) postav. Každá z  postav, jejíž hodnota je nižší než ověření goblinů je překvapená a ztrácí své první kolo boje (viz „Překvapení“ v příručce.)

Použij pravidla iniciativy z příručky a urči kdo hraje první, druhý, třetí a tak dále. Zaznamenávej si iniciativu každého na okraje v této knize nebo na zvláštní list papíru. 

Když nadejde čas goblinů, dva z  nich vyběhnou dopředu a zaútočí na blízko, zatímco ostatní se drží 6 sáhů zpátky a útočí na dálku. Statistiky goblinů ti dají všechny potřebné podklady k vyhodnocení těchto útoků. Ohledně dalších možností, které goblini během svého kola mají, nahlédni do kapitoly 2, „Souboj,“ v příručce.

Když jsou tři goblini poraženi, poslední z nich se pokusí
utéct po gobliní stezce.

---

## Následky

Pokud goblini zneškodní dobrodruhy, okradou je,
nechají ležet v bezvědomí na cestě a vydají se zpět
do [[Rokliská skrýš]]e.

Postavy mohou pokračovat do [[Fendelin]]u, koupit si v Bartenově proviantu novou výstroj, vrátit se na místo přepadení a najít gobliní stezku.

Postavy také mohou jednoho nebo více goblinů zajmout tím, že je místo zabití jenom vyřadí. Postava k tomu může použít libovolné zbraně na blízko; stačí zaútočit a srazit goblina na 0 životů. Když se goblin po několika minutách probere, může být přesvědčen, aby řekl, co ví (viz postranní rámeček „Co goblini vědí“). Goblin také může být přemluven, aby odvedl postavy do Rokliské skrýše a vyhnul se při tom pastem (viz oddíl „Gobliní stezka“). 

## Co goblini vědí 
Pokud postavy zajmou nebo zmámí některé z goblinů, mohou z nich vymámit následující informace:
• Ve skrýši se zrovna nachází méně než dvacet goblinů. 
• Jejich vůdcem je gobr Klarg. Zodpovídá se králi Grolovi, náčelníkovi Rokliských goblinů, který obývá Rokliský hrad. (Goblini k němu mohou postavy nasměrovat. Nachází se v Zeleném lese asi 12 mil severovýchodně od Rokliské skrýše) 
• Za Klargem přišel před pár dny posel od krále. Podle něj kdosi jménem Černý pavouk zaplatil Rokliským goblinům, aby dávali pozor na trpaslíka Gundrena Skálohleda, polapili ho a spolu s veškerým majetkem poslali zpět králi Grolovi. Klarg jednal podle rozkazů. 
• Gundren byl přepaden a odveden se všemi svými věcmi, včetně nějaké mapy.

---


Postavy nemusejí stezku odhalit, nebo se mohou rozhodnout pokračovat do [[Fendelin]]u. V  tomto případě přeskoč na část 2, „[[Fendelin]].“ [[Elmar Barten]], majitel Bartenova proviantu, informuje postavy, že [[Gundren Skálohled]] do města nikdy nedorazil. Vyslechne si povídání o gobliním přepadení a navrhne, aby se postavy po odpočinku na to místo vrátily a pořádně jej prozkoumaly. Barten jim také poví, že by něco mohla vědět [[Lina Šedivá]] ze Lvího štítu (viz stranu 15).

---

## Gobliní stezka

Po vypořádání se s gobliny průzkum oblasti odhalí,
že toto místo je k přepadením využíváno velmi často.

Za křovím je skrytá stezka vedoucí na severozápad.
Postava, která uspěje v hodu na Moudrost (Přežití) se SO 10,
pozná, že tudy prošlo asi tucet goblinů a že byla po stezce
vlečena dvě těla lidské velikosti.

Stezka vede pět mil severozápadně a končí v
[[Rokliská skrýš]]i.

Na stezce jsou nastraženy dvě pasti:

### Smyčka
Po asi deseti minutách chůze po stezce narazí družina na skrytou smyčku. Pokud postavy hledají pasti, postava vepředu past automaticky objeví, je-li její pasivní Moudrost (Vnímání) alespoň 12. V opačném případě musí uspět v hodu na Moudrost (Vnímání) se SO 12. Pokud postava past neobjeví, musí uspět v ověření Obratnosti se SO 10. Pokud selže, je chycena do smyčky a visí za kotník 2 sáhy nad zemí. Postava je zadržená (viz stav „Zadržený“ v dodatku příručky), dokud není provazu smyčky uděleno alespoň 1 sečné zranění. Postava, která není opatrně spuštěna dolů, utrží při pádu drtivé zranění 1k6.

### Jáma
O  dalších 10 minut dál je zamaskovaná jáma. Má 6 stop na šířku, 2 sáhy na hloubku a spustí se, když se po ní postava pokusí přejít. Postava vepředu past automaticky objeví, je-li její pasivní Moudrost (Vnímání) alespoň 15. V  opačném případě musí uspět v  hodu na Moudrost (Vnímání) se SO 15. Pokud postava past neobjeví, musí uspět v  ověření Obratnosti se SO 10. Pokud selže, spadne dolů a  utrží drtivé zranění 1k6. Stěny pasti nejsou příliš příkré a k vyšplhání nahoru není třeba ověření vlastnosti

---

## Udělování bodů zkušenosti

Porážka goblinů a nalezení Rokliské skrýše uzavře tuto
část příběhu. Když družina dorazí ke skrýši,
dej každé postavě 75 ZK.

---

## Rokliská skrýš

Rokliský kmen si zřídil skrýš, ze které může snadno přepadat vozy na Trojkanecké stezce nebo na cestě do Fendelinu. Vůdcem zdejších goblinů je gobr jménem [[Klarg]], který má rozkazy od náčelníka Rokliského kmene, aby vyraboval veškeré nedostatečně chráněné karavany a poutníky na cestě. Před několika dny přinesl posel z Rokliského hradu nové povely: přepadnout trpaslíka Gundrena Skálohleda a kohokoli, kdo cestuje s ním.


## Obecné informace
Rokliská jeskyně stoupá prudce vzhůru. Vchod je na úpatí a místnosti s chodbami uvnitř velikého kopce. 

**Stalagmity**
Tyto vzhůru čnějící kameny mohou poskytnout kryt (viz „Kryt“ v příručce). 

**Stropy**
Většina jeskyně má klenuté, stalaktity pokryté stropy 4 až 6 sáhů nad zemí. 

**Suť**
Oblasti se sutí a štěrkem jsou těžký terén (viz „Těžký terén“ v příručce).

**Světlo**
Oblasti 1 a 2 se nacházejí venku. Zbytek komplexu není osvětlen, není-li řečeno jinak. Text v rámečcích předpokládá, že postavy mají vidění ve tmě nebo zdroj světla. 

**Potok**
Potok protékající jeskyní je asi dvě stopy hluboký, pomalu tekoucí a studený. Postavy se jím mohou snadno brodit. 

**Zvuky**
Zvuky vody v jeskyni ztěžují naslouchání. Tvorové mohou ověřit Moudrost (Vnímání) se SO 15, aby zaslechli aktivitu v nedalekých místnostech.


## 1. Ústí jeskyně

Stezka vede od místa přepadení ke vstupu do Rokliské skrýše.

> Když sledujete gobliní stezku, narazíte v kopcích asi pět mil od místa přepadení na velkou jeskyni. Z ústí zarostlého trnitým křovím vytéká mělký potůček. Po jeho pravé straně vede dovnitř úzká pěšina.

Křoviny v  oblasti 2 jsou z  východního břehu potoka neproniknutelné.

### Vývoj událostí

[[Goblin]]i v oblasti 2 mají být na stráži, ale nedávají pozor. (Goblini už takto líní jsou.) Nicméně pokud tady budou postavy dělat hluk – například hlasitou hádkou o dalším postupu, zřizováním tábořiště, sekáním větví a tak podobně – goblini si jich všimnou a zaútočí skrz křoví, které jim poskytuje tříčtvrteční kryt (pravidla krytu viz příručka).

## 2. Gobliní strážnice

Když postavy přejdou potok na jeho východní stranu, mohou nahlédnout přes překážející křoviny do oblasti 2. Toto je gobliní strážnice, i když stráže jsou znuděné a nedávají pozor.

> Na východní straně potůčku vytékajícího z ústí jeskyně byla část houští vymýcena, aby vytvořila jakousi malou hlídku či strážnici. Dřevěná prkna vytlačují z prostoru trnité šlahouny, takže zde goblini mohou ležet v skrytu a sledovat okolí – třeba ti dva, kteří tam zrovna jsou!

Jsou zde na stráži dva [[goblin]]i. Pokud si všimnou vetřelců v oblasti 1, zahájí střelbu z luků skrz křoviny a pravděpodobně nevítanou návštěvu překvapí. Pokud dobrodruhy neviděli, všimnou si jich, když se budou brodit přes potok a  žádná ze stran není překvapená. 

Pokud se některé postavy skrývají, mohou být schopny gobliny překvapit. Porovnej ověření Obratnosti (Nenápadnost) skrývajících se postav s  pasivní Moudrostí (Vnímání) goblinů (ohledně utkání dovedností viz příručka).

**Křoviny**
Křoviny v okolí skrýše jsou těžký terén. Nejsou nebezpečné, jen otravné. Tvorům, které skrz ně útočí, poskytují poloviční kryt (viz „Těžký terén“ a „Kryt“ v příručce).

## Psinec

Rokliští si vydržují několik vzteklých vlků, které cvičí pro bojové účely.

> Hned za vchodem do jeskyně, na její východní straně, stoupá několik nerovných schodů do zatuchlé místnosti. Místnost se zužuje do strmého komína na opačné straně a je zaplněna pachem zvířat. Hned u vchodu se ozve chřestění řetězů a zuřivé vrčení. Na řetězech jsou tu uvázáni tři vlci. Každý z řetězů je upevněn ke kovové tyči zaražené do velkého stalagmitu.

==[[Vlk]]==

Zde jsou zavřeni tři vlci. Nedosáhnou na osoby na schodech, ale všichni tři zaútočí na kohokoli, kdo vejde do místnosti a není goblin (viz „Vývoj událostí“). Goblini v blízkých jeskyních ignorují zvuky bojujících vlků, protože ti se mezi sebou rvou neustále.

Postava, která se snaží vlky zklidnit, musí uspět v ověření Moudrosti (Ovládání zvířat) se SO 15 a  vlci ji pak nechají místností procházet. Jsou-li vlci nakrmeni, SO se sníží na 10.

**Průrva**
Úzký otvor ve východní stěně vede k přírodnímu komínu, který stoupá 6 sáhů do oblasti 8. Pod ním je hromada odpadků, které sem byly naházeny otvorem nahoře. Postava snažící se šplhat komínem musí uspět v  hodu na Sílu (Atletika) se SO 10. Pokud uspěje, pohne se komínem polovinou své rychlosti nahoru nebo dolů. Při hodu 6–9 zůstává na místě, při 5 a  méně spadne, utrží 1k6 drtivého zranění za každé 2 sáhy pádu a skončí vleže na dně průrvy

### Vývoj událostí

Jsou-li vlci provokováni nepřáteli mimo svůj dosah, jsou vybičováni k zuřivosti, která jim umožní vyrvat tyče, jimiž jsou jejich řetězy upoutány k podlaze. Během každého kola, kdy jsou postavy v  dohledu, se vlci pokusí o  jedno ověření Síly se SO 15. Při prvním úspěchu uvolní tyč a SO klesne na 10. Při druhém úspěchu tyč ohnou, řetězy se uvolní a všichni tři vlci jsou svobodní.

Goblin nebo gobr můžou využít své akce k  puštění vlka ze řetězu.

## 4. Strmá chodba

Odtud dále budou postavy bez vidění ve tmě potřebovat zdroj světla.

> Hlavní chodba vedoucí od ústí jeskyně šplhá strmě vzhůru. Potok hučí podél její západní strany. Ve stínech na jeho druhém břehu rozeznáváte chodbu vedoucí na západ.

Postavy s viděním ve tmě nebo používající zdroj světla vidí dál, až k mostu v oblasti 5. Dodej:

> Ve stínech severní chodby rozeznáváte tvar provazového mostu vedoucího přes potok. Další chodba se protíná s touto čtyři sáhy nad zemí.

Každá postava, která vidí most, si může všimnout také goblina, který jej hlídá. K  tomu je třeba, aby postava uspěla v porovnání své Moudrosti (Vnímání) s výsledkem goblinovy Obratnosti (Nenápadnost). 

Goblin si všimne postav pokud mají zdroj světla nebo se nikterak neskrývají. Nezaútočí na ně, nýbrž se pokusí odplížit na východ, kde dá povel svým kumpánům v oblasti 7, aby vypustili potopu (viz „Potopa!“ v popisu oblasti 5). Goblin se pohybuje bez povšimnutí, pokud jeho ověření Obratnosti (Nenápadnost) přesahuje hodnotu pasivní Moudrosti (Vnímání) každé postavy, která by si ho mohla všimnout. 

**Západní chodba**
Tato chodba je zavalena sutí a má strmé srázy. Považuj tuto oblast za těžký terén (viz „Těžký terén“ v příručce).

Římsa mezi srázy je křehká. Váha vyšší než 100 liber strhne celý svah k  východu. Každý tvor na římse v  okamžiku jejího utržení musí uspět v záchranném hodu na Obratnost se SO 10, jinak spadne, utrží 2k6 drtivého zranění a skončí vleže na zemi (viz stav „Ležící“ v  příručce). Při úspěšném hodu utrží jen poloviční zranění.

## 5. Nadchod

V místě, kde vysoký tunel prochází nad níže položeným, zřídili goblini most a postavili na něj stráž.

> Chodba s potokem pokračuje po několika nerovných schodech na sever a mírně se stáčí k východu. Z větší jeskyně někde před vámi se ozývá hučení vodopádu.

Pokud postavy nezaregistrovaly most, když se pohybovaly oblastí 4, dodej:

> Přes chodbu se klene chatrný most, spojující chodby asi 4 sáhy nad vámi.

Na mostě stojí na stráži jeden [[goblin]]. Skrývá se a  postavy jej mohou objevit úspěšným porovnáním své Moudrosti (Vnímání) s výsledkem goblinovy Obratnosti (Nenápadnost). Tato stráž je líná a  nepozorná. Pokud družina nepoužívá zdroj světla, může se každá postava pokusit proplížit nepozorovaně kolem, čehož docílí úspěšným ověřením Obratnosti (Nenápadnost) v  konfliktu proti hodnotě goblinovy pasivní Moudrosti (Vnímání).

Pokud goblin postavy zmerčí, pošle signál goblinům v oblasti 7, aby vypustili potopu (viz „Potopa!“). Poté na postavy vrhá oštěpy.

**Most**
Most spojuje konce chodeb 4 sáhy nad potokem. Je možné na něj vyšplhat po stěnách, které jsou sice hrubé, ale vlhké a tím pádem kluzké. K tomu je zapotřebí úspěšného ověření Síly (Atletika) se SO 15.

Most má Obranné číslo (OČ) 5 a 10 životů. Pokud mu počet životů klesne na 0, spadne. Tvorové na padajícím mostě musejí uspět v záchranném hodu na Obratnost se SO 10, jinak spadnou, utrží 2k6 drtivého zranění a skončí vleže na zemi (viz stav „Ležící“ v příručce). Ti, kdo uspějí, se mostu zachytí a můžou po něm vyšplhat do bezpečí.

### Potopa!

Velké nádrže v oblasti 7 mají snadno strhnutelné stěny, které po odstranění pustí proud vody podél potoka. V kole následujícím po signálu goblina v oblasti 5 zpřerážejí zdejší goblini vzpěry a v následujícím kole se chodbou prožene potopa.

> Chodbou se náhle rozlehne mocný řev obrovské vlny kalné vody ženoucí se přímo na vás!

Potopa ohrožuje všechny tvory v chodbě (tvorové na mostě v oblasti 5 jsou v bezpečí, stejně jako všechny postavy zrovna úspěšně šplhající po stěnách). Každý tvor v blízkosti nepoužívané chodby v  oblasti 4 nebo schodů do oblasti 3 se může pokusit o záchranný hod na Obratnost se SO 10, aby se vyhnul spláchnutí. Aby se v  případě neúspěchu udržel, může se pokusit o záchranný hod na Sílu se SO 15. Neuspěje-li ani teď, je sražen k zemi, vyplaven do oblasti 1 a po cestě utrží 1k6 drtivého zranění.

Goblini v  oblasti 7 mohou vypustit další potopu otevřením druhé nádrže, ale neudělají to, pokud k  tomu goblin z oblasti 5 nedá pokyn. Ten se nejprve ujistí, že první vlna odplavila všechny vetřelce, než poručí spustit druhou vlnu.

## 6. Gobliní doupě

Goblini v Rokliské skrýši používají tuto část jeskyně jako společenskou místnost a kasárny.

> Tato velká jeskyně je rozdělena dva sáhy vysokým srázem. Ze spodní části nahoru vede strmé přírodní schodiště. Vzduch je zamlžen kouřem z ohniště a zapáchá nemytými gobliny.

Tuto místnost obývá šest [[goblin]]ů. Jeden z  nich je vůdce s 12 životy. Pět obyčejných goblinů se stará o ohniště v nižší (severní) části jeskyně poblíž vchodu, zatímco vůdce odpočívá v horní (jižní) části.

Je zde také vězněn lidský válečník [[Sildar Zimohrad]]. Je bezpečně připoután k  jižní stěně jeskyně. Goblini jej bili a mučili, takže je zesláblý a na 1 životě.

Gobliní vůdce, [[Yímik]], je zástupcem velitele celé oblasti. Pokud zpozoruje, že postavy mají navrch, popadne Sildara a dovleče ho ke srázu. „Příměří, nebo tenhle člověk umře!“ zvolá.

[[Yímik]] se chce zbavit Klarga a  stát se novým šéfem. Pokud postavy přistoupí k vyjednávání, Yímik se je bude snažit přesvědčit, aby zabily [[Klarg]]a v oblasti 8. Slibuje, že Sildara propustí výměnou za gobrovu hlavu. Sildar zničeně varuje postavy, aby goblinovi nevěřily. Pokud postavy na dohodu přistoupí, Yímik se bude snažit požadovat za Sildara velké výkupné, i když postavy svoji část dohody splní.

Pokud družina smlouvat nechce, Yímik pokračuje v  boji a shodí Sildara ze srázu, čímž mu způsobí 1k6 zranění a zaručeně ho srazí na 0 žt. Pohotové postavy se ho mohou pokusit stabilizovat (viz „Zranění, léčení a umírání“ v příručce).

### Hraní Sildara

[[Sildar Zimohrad]] je dobrotivý padesátník s  čestným místem u gryfí kavalerie velkého města Hlubiny. Je zástupcem Panské jednoty, skupiny politických mocností zabývajících se bezpečností a prosperitou. Členové řádu zajišťují pořádek ve městech a jiných osadách včasnými zásahy proti hrozbám, čímž také přinášejí čest a slávu svým vůdcům a domovinám.

Sildar potkal Gundrena Skálohleda v  Letohradu a souhlasil, že ho doprovodí zpátky do Fendelinu. Sildar chce vyšetřit osud Jarna Albreka, lidského kouzelníka a  dalšího člena Panské jednoty, který zmizel těsně po svém příjezdu do Fendelinu. Sildar doufá, že zjistí, co se Jarnovi stalo, pomůže Gundrenovi znovuotevřít důl a  pomoci Fendlinu k budoucnosti plné bohatství a rozkvětu.

Sildar dá družině čtyři střípky užitečných informací:
- Trojice bratrů Skálohledů nedávno objevila vchod do dlouho ztracené jeskyně Hromových ozvěn, místa dolů Fendelverského paktu. (Zde dej postavám poprvé informace z prvních dvou odstavců oddílu „Podklady.“) 
- Klarg, gobří vůdce gobliní skupiny, měl rozkazy k přepadení Gundrena. Sildar od goblinů zaslechl, že Černý pavouk poslal rozkaz, aby byl trpaslík poslán k němu. Sildar netuší, kdo by tenhle Černý pavouk mohl být.
- Gundren měl mapu, na které byl vstup do jeskyně Hromových ozvěn vyznačen, ale goblini mu ji při zadržení zabavili. Sildar se domnívá, že Klarg poslal Gundrena i jeho mapu náčelníkovi Rokliských goblinů na místo zvané Rokliský hrad. Sildar netuší, kde by to místo mohlo být, ale navrhuje, že by jej mohl znát někdo z Fendelinu (Sildara to hned nenapadne, ale umístění hradu by mohl vyzradit i  zajatý goblin – viz rámeček „Co goblini vědí“ na straně 7).
- Sildarovým kontaktem ve Fendelinu je kouzelník jménem [[Jarno Albrek]]. Ten odjel do osady přede dvěma měsíci, aby tam nastolil pořádek. Protože Panská jednota nedostala za celou dobu žádnou zprávu, rozhodl se Sildar věc vyšetřit.

Sildar oznámí postavám, že plánuje pokračovat do Fendelinu, což je beztak nejbližší sídlo. Nabídne družině 50 zl za doprovod. Přestože u sebe nemá žádné peníze, může si do jednoho dne zajistit půjčku. Nejprve ale doufá, že zastaví nájezdy goblinů vyčištěním jeskyní.

### Vývoj událostí

Pokud je Sildar zachráněn a vyléčen, zůstane s družinou, ale spěchá do Fendelinu. Nemá žádné zbraně ani zbroj, ale může bojovat krátkým mečem ukořistěným goblinovi nebo zbraní, kterou mu půjčí postava.

Pokud se Sildar přidá k družině, pročti si rámeček „CP jako členové družiny.“


### Podklad

Poklad [[Yímik]] má u  sebe měšec se třemi zlatými zuby (každý v ceně 1 zl) a 15 st. Sildarova výstroj byla spolu s Gundrenem odvezena do Rokliského hradu.

## 7. Dvojí nádrže

Pokud goblini jednu nebo obě nádrže vyprázdnili, uprav podle toho následující text.

> Tato prostorná místnost je z poloviny zaplněna dvěma velkými vodními nádržemi. Úzký vodopád hrnoucí se z východní stěny napájí nejen je, ale i z nich vytékající potok. Nízké hráze jsou tvořeny plochými kameny. Jižně se otevírá široký východ, západně dvě menší chodby. Zvuk vodopádu je zde ohlušující, takže není slyšet skoro nic jiného

Tuto jeskyni hlídají tři [[goblin]]i. Pokud goblin z oblasti 5 družinu spatřil, jsou připraveni. Hluk vodopádu způsobuje, že nikdo v oblasti 8 neslyší z této oblasti zvuky případného boje. Proto jakmile zde k nějakému boji dojde, jeden z goblinů uteče do oblasti 8 varovat [[Klarg]]a.

**Kamenné hráze** 
Goblini postavili jednoduché hráze, aby ovládali průtok vody jeskyním komplexem. Pokud goblin z oblasti 5 přikázal jejich vypuštění, voda teď protéká téměř bez překážek.

## 8. Klargova jeskyně

Vůdce goblinů trvá na tom, aby byla většina lupu skladována v jeho doupěti. Je tu uložen rokliský lup za celý minulý měsíc.

> Na jižním konci místnosti jsou navršeny bedny a pytle uloupeného zboží. Na západním konci se podlaha svažuje a mizí v temném otvoru. Větší otvor vede na severu dolů po přírodním schodišti, odkud se ozývají zvuky vodopádu. Uprostřed žhnou uhlíky ve velkém ohništi.

[[Gobr]] [[Klarg]] sdílí tuto jeskyni se svým prašivým [[vlk]]em Trhačem a  dvěma [[goblin]]y. Gobr trpí utkvělou představou o  své vlastní důležitosti a  vidí se jako mocného vojevůdce a  přemožitele armád. Není úplně příčetný a  mluví o  sobě ve třetí osobě („Kdo se opovažuje postavit Klargovi?“ nebo „Klarg si postaví trůn z vašich kostí, pidižvíci!“). Goblini pod jeho velením toto chování nesnášejí.

**Ohniště**
Žhavé uhlíky v ohništi způsobí 1 ohnivé zranění každému, kdo do něj vstoupí, nebo 1k6 tomu, kdo zde upadne na zem. Tvor může každé z těchto zranění utržit pouze jednou za kolo.

**Přírodní komín**
Výklenek v západní zdi tvoří vrchol strže, která spadá 6 sáhů dolů do oblasti 3. Popis oblasti 3 obsahuje pravidla pro šplhání komínem.

**Zboží**
Hromady beden a pytlů mohou poskytnout poloviční kryt každému, kdo za nimi bojuje nebo se skrývá. Většina je označena obrázkem modrého lva – symbolem Lvího štítu, fendelinské obchodní společnosti.

Skrytá mezi zbožím je Klargova truhla (viz „Poklad“). Jakákoli z postav, která prohledává věci v místnosti, ji může najít.

### Vývoj událostí

Pokud je Klarg varován, že na skrýš někdo útočí, on a  jeho vlk se ukryjí za stalagmity, zatímco goblini se poschovávají mezi bednami zboží. Doufají, že se jim podaří postavy při příchodu do jeskyně přepadnout.

Pokud Klarg a  jeho společnost varována není, mají dobrodruzi dobrou šanci je překvapit. Toho lze nejsnáze dosáhnout využitím komínu z oblasti 3, protože odtud Klarg útok nečeká.

Pokud je zabit vlk, gobr sleze dolů komínem a pokusí se uprchnout.

## Poklad

Většina lupu je příliš objemná a postavy budou k  jeho přepravě potřebovat povoz. Pokud vrátí zboží společnosti Lvího štítu ve Fendelinu (viz část 2, „Fendelin“), vyslouží si odměnu 50 zl a přátelství Liny a její společnosti.

Klargova truhla obsahuje 600 md, 110 st, dva léčivé lektvary a nefritovou sošku žáby se zlacenýma očima (40 zl). Soška žáby je dost malá, aby se vešla do kapsy nebo měšce.

## Co dál?

Další dějství dobrodružství se odehraje ve Fendelinu. Postavy mají spoustu důvodů jej navštívit:
- Pokud družina začala se zápletkou „Sejdeme se ve Fendelinu,“ můžou v  Bartenově proviantu odevzdat vůz a vyinkasovat výplatu.
- Pokud postavy zachránily Sildara Zimohrada, válečník bude vděčný za doprovod do osady (za což zaplatí 50 zl).
- Detaily v zázemích jednotlivých postav je mohou přimět vyhledat v osadě jisté CP.

Také je možné, že se postavy rozhodnou dělat něco jiného, jako například vyrazit do Roklistého hradu (3. část dobrodružství). Pokud je to váš případ, přeskoč k příslušné kapitole.

### Udělování bodů zkušenosti

Prozkoumání Rokliské skrýše a  Klargova porážka uzavře další část příběhu. Dej každé postavě 275 ZK, což by mělo být dost k postupu na 2. úroveň.

Popis postupů úrovněmi mají všechny postavy na zvláštních stranách svých osobních deníků. Rozdej tyto papíry hráčům a nech je postoupit o úroveň výš než budete v dobrodružství pokračovat. Ujisti se, že má každý poznamenán úhrn svých zkušeností ve svém deníku.

V dalších částech dobrodružství budeš zkušenosti udělovat jiným způsobem. Postavy si vyslouží ZK podle toho, jaké nestvůry a pasti překonají, se kterými CP budou jednat a které úkoly splní.

Pokud dobrodruzi přijdou na nenásilný způsob jak se vypořádat s příšerou, uděl jim ZK jako kdyby ji byli porazili.